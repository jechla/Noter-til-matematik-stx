[![licens](https://img.shields.io/badge/licens-CC--BY--SA--4.0-green)](https://creativecommons.org/licenses/by-sa/4.0/)
# Noter til matematik (stx)

Det følgende er nogle noter til matematik på stx, som undertegnet har skrevet på siden 2019. Noterne stilles frit til rådighed under en CC-BY-SA licens, hvilket giver ret til gratis at anvende noterne (se [betingelserne](#licens) længere nede).

Noterne er under kontinuerlig udarbejdelse, så der er sikkert emner, der mangler, eller emner, der har nogle mangler. Sådan må det være, når man bruger sin fritid på at skrive noter. For en liste over mangler se filen [TODO](TODO.md). 

Noterne er skrevet over tid i en ikke-linæer rækkefølge, så hvert kapitel kan adskille sig fra de andre, f.eks. være mere eller mindre udførligt skrevet. Der er ingen redaktør på noterne, så der er ingen til at få en sammenhængende tekst ud af noterne. Dette er også grunden til, at de betegnes som noter og ikke som en lærebog i matematik.

Noterne er forsøgt fejlrettet, men det er ikke muligt at skrive 250+ sider uden fejl. Desuden er forfatteren ikke dansklærer, så der vil uden tvivl være sproglige fejl og lignende. Forhåbentlig er matematikken der, hvor der er færrest fejl.

## Hvorfor disse noter
Disse noter begyndte jeg på, fordi jeg skulle undervise i differentialligninger ud fra en bog, hvor beviserne var uforståelige (der er kommet ny udgave, så det er blevet bedre siden). Så jeg tænkte, at der måtte gøres noget. Da jeg havde god tid, besluttede jeg at skrive noterne selv. Ved at skrive noter selv opdagede jeg, at bare det at skrive noterne gør, at man overvejer emnet, der skal undervises i, og at der kommer en bedre sammenhæng mellem undervisningen, og det eleverne læser. Da noterne nu har fået et omfang, hvor der er dækket en hel del, stilles de hermed til rådighed. Hvis nogen kan bruge dem fint, hvis man ikke kan også fint. Men nu har man muligheden. Noterne kommer ikke med en påstand om at være 'bedre' end andre, så opfordringen er, at man tager det, man kan bruge (hvis noget), og lader resten ligge.

## Rettelser
Noterne bliver i perioder udvidet, og der bliver rettet fejl. Hvis man opdager en fejl, så må man gerne gøre opmærksom på den enten ved at lave et issue her på github, eller ved at skrive til min e-mail, som findes i noterne. Hvis man gør opmærksom på en fejl, så overhold almindelig god skik for noget sådant. Begynd med at se om man er i besiddelse af den nyeste udgave, og hvis ikke, så se efter om fejlen ikke skulle være rettet der.  Hvis ikke, så skriv til undertegnet. Husk, at en fejl ikke er en personlig fornærmelse af dig, så afhold dig fra negative tillægsord etc. Da jeg bruger min fritid på noterne, kan man ikke forvente, at fejl bliver rettet fra dag til dag (og slet ikke i ferier), så hav tålmodighed. 

## Versioner
Da noterne hele tiden udvikler sig gives hver version et nummer. Der anvendes en udgaver af [semantisk versionering][semver]. For hvert nyt kapitel stiger minor-version med en. Patch-version stiger ved lidt større ændringer (ikke et rettet komma eller rettet stavefejl). Noterne når version 1, når noterne i al væsentlig grad dækker kernestoffet for Matematik på A-niveau på stx med opgaver til hvert kapitel. 

## Licens
 I noterne angives, der en copyright og en licens. Copyright optræder, fordi jeg er besiddelse af den uanset hvad. Så den kan lige så godt stå der. Sådan er retstilstanden på området. Men for, at andre kan bruge noterne, har jeg tilknyttet en licens: En såkaldt 'Creative Commons Attribution - Share alike' licens. Selve licensen kan ses [her][licenstekst]. Licensen giver brugeren af noterne ret til

* At kopiere og distribuere noterne.
* At ændre og arbejde videre på noterne.

Dette må gøres under betingelserne:

* At undertegnet krediteres som forfatter til noterne.
* At ændringer udgives under den samme licens som disse noter.
* At der ikke lægges hindringer i vejen, der forhindrer andre i at gøre, hvad der er tilladt under denne licens.

Overholdes betingelserne ikke faldes der tilbage til almindelig ophavsret.


[semver]: https://semver.org/
[licenstekst]: https://creativecommons.org/licenses/by-sa/4.0/